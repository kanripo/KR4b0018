# -*- mode: mandoku-view; -*-
#+TITLE: 庾子山集
#+DATE: 2015-08-30 11:48:26.688157
#+PROPERTY: ID KR4b0018
#+PROPERTY: BASEEDITION SBCK
#+PROPERTY: JUAN 卷十二
<pb:KR4b0018_WYG_014-1a>¶
欽定四庫全書¶
　庾子山集巻十二　　　　　周　庾信　撰¶
　　　　　　　　　　　　　錢唐倪璠纂註¶
　銘¶
　　秦州天水郡麥積崖佛龕銘(并序/)¶
　　　(天水郡漢武帝元鼎三年置秦州地記云郡前/湖水冬夏無增減因以名焉麥積山者北跨清)¶
　　　(渭南漸兩當五百里岡巒麥積處其中崛起一/石嵬高萬尋望之團團如民間麥積之狀故有)¶
　　　(此名其青雲之半峭壁之間鐫山成佛萬龕千/室雖自人力疑具鬼功隋帝分葬神泥舍利函)¶
<pb:KR4b0018_WYG_014-1b>¶
　　　(於東閣之下伽室之中有庾信銘記刋於巖中/見太平廣記袁宏後漢紀曰浮屠者佛也漢言)¶
　　　(覺將覺悟羣生也龕者塔也方志云受廣雅云/盛也按周武帝建德三年始除佛道二敎是銘)¶
　　　(當在建德三年/以前所作也)¶
麥積崖者乃隴底之名山河西之靈嶽(隋書地理志云/天水郡舊秦州)¶
(後周置總管府天水郡有隴城縣西京賦曰右有隴坻/之隘應劭曰天水有大阪曰隴坻左氏傳曰名山名川)¶
(史記曰渾邪王以衆降數萬遂開河西酒泉之地正義/曰河謂隴右蘭州之西河也夏本紀曰至於龍門西河)¶
(索隠曰河在冀州西故云西河隋書地志云周禮職方/正西曰雍州安定北地上郡隴西天水金城于古為六)¶
(郡之地河西諸郡其風頗同竝有金行之氣按/麥積在秦州東南九十里又有豆積山在其中)高峯尋¶
<pb:KR4b0018_WYG_014-2a>¶
雲深谷無量(淮南子曰高山/尋雲谿肆無景)方之鷲島迹遁三禪(史記/大宛)¶
(傳注括地志曰王舍國胡語曰罪悅祗國其國靈鷲山/胡語曰耆闍崛山山似青石石頭似鷲鳥名耆闍鷲也)¶
(山周四十里外周圓水佛於此坐禪及諸阿難等俱在/此坐大品經曰初禪二禪三禪四禪按十八天分為四)¶
(禪初禪三天二禪三天三禪三天四禪九天三禪皆依/雲住至四禪方在空居此云迹遁三禪者言高峯挿雲)¶
(也/)譬彼鶴鳴虛飛六甲(舊唐書地理志云蜀州晉源漢江/源地鶴鳴山在西北十里神仙)¶
(傳曰張道陵與弟子入蜀住鵠鳴山著作道書二十四/篇乃精思鍊志忽有天人下千乗萬騎金車羽蓋驂龍)¶
(駕虎不可勝數或自稱柱下史或稱東海小童乃授陵/以新出正一明威之道鶴鳴即鵠鳴山鶴鵠通稱矣又)¶
(漢武内傳上元夫人謂王母有六甲靈飛之符按此為/道家之言故云譬彼言麥積可擬靈鷲鶴鳴二山也)¶
<pb:KR4b0018_WYG_014-2b>¶
鳥道乍窮羊腸或斷(南中志曰鳥道西百里以其險絶/獸猶無蹊特上有飛鳥之道耳高)¶
(誘曰羊腸其山盤紆如羊腸也酈道元水經/注云羊腸盤道三十六回在成州仇池山)雲如鵬翼忽¶
已垂天(莊子曰鵬之背不知其㡬千里/也怒而飛其翼若垂天之雲)樹若桂華翻能¶
拂日(楚辭曰折若/木以拂日)是以飛錫遥來度杯逺至(孫綽遊天/台賦曰應)¶
(貞飛錫以跨虛注云大智論曰菩薩常應二時頭陀常/用錫杖經傳佛像佛國記曰那竭國城東北一山延到)¶
(一谷口有佛錫杖亦起精舍供養杖以牛頭栴檀作長/丈六七尺許以木筒盛之正復百千人舉不能移高僧)¶
(傳曰杯度者不知姓/名常乘木杯渡來)疏山鑿洞鬱為净土(維摩經曰爾/時螺髻梵王)¶
(語舍利弗我見釋迦牟尼佛土清净如自在天/宫佛語舍利弗若人心净便見此土功德莊嚴)拜燈王¶
<pb:KR4b0018_WYG_014-3a>¶
於石室乃假馭風(維摩詰經曰文殊師利言東方度三/十六恒河沙國有世界名須彌相其)¶
(佛號須彌燈王佛身長八萬四千由旬其師子座高八/萬四千由旬嚴飾第一於是長者維摩詰現神通力即)¶
(時彼佛遣三萬二千師子之座高廣嚴净來入維摩詰/室悉皆包容無所妨礙爾時維摩詰語文殊師利就師)¶
(子座與諸菩薩上人即自變形為四萬二千由旬坐師/子座諸新發意菩薩及大弟子皆不能昇維摩詰言為)¶
(須彌燈王如來作禮乃可得坐於是新發意菩薩及大/弟子即為須彌燈王如來作禮便得坐師子座莊子曰)¶
(夫列子御風而/行泠然善也)禮花首於山龕方資控鶴(花首菩薩名/此及釋氏所)¶
(引舊作花首今藏經本首作手佛說華手經十巻姚秦/鳩摩羅什譯經云時大目連從座起頂禮佛足為佛敷)¶
(座高至梵天又於空中作經行之處七寶莊嚴有雜色/蓮花彌覆水上華上有化比丘皆如目連又云諸菩薩)¶
<pb:KR4b0018_WYG_014-3b>¶
(持蓮華頂禮佛足又云時諸菩薩以此蓮華欲散十方/佛以手摩一一蓮華中佛身半現此諸化佛從空而去)¶
(孫綽遊天台山賦曰王喬控鶴以冲天毛萇詩傳曰控/引也按上文石室此云山龕謂麥積山之石室山龕也)¶
(言佛之神通變化無相無名非有藉于風鶴也而此山/之刻石為室足拜燈玉鐫山成龕亦禮化佛此馭風控)¶
(鶴之喻亦空/亦有者也)大都督李允信者(周書宇文廣傳云其/故吏李允信等上表)籍¶
於宿植深悟法門乃於壁之南崖梯雲鑿道奉為亡父¶
造七佛龕(按長阿含經一毘婆尸佛二尸棄佛三毘舍/婆佛四拘留孫佛五拘那含佛六迦葉佛七)¶
(釋迦牟/尼佛也)似刻浮檀如攻水玉(佛國記曰佛上忉利天為/母說法九十日波斯匿王)¶
(思見佛即刻牛頭栴檀作佛像置佛坐處佛後還入精/舍像即避出迎佛彿言還坐我般泥洹後可為四部衆)¶
<pb:KR4b0018_WYG_014-4a>¶
(作法式像即還坐此像最是衆像之始後人所法者也/大莊嚴經論曰我昔曽聞波斯匿王往詣佛所頂禮佛)¶
(足聞有異香殊于天香即白世尊為誰香耶爾時世尊/以手指地即有骨現如赤栴檀長于五丈如來語王所)¶
(聞香者從此骨出過去有佛號迦葉彼佛世尊化縁已/訖入於湼槃爾時彼王名曰迦翅取佛舍利造七寶塔)¶
(高廣二由旬又勅國内諸有花香不聽餘用盡皆持往/供養彼塔時彼國中有長者子與媱女通為欲所盲即)¶
(入迦葉佛塔盜取一花持與媱女即時悔熱身遍生瘡/初如芥子後轉増長無有空處甚為臭穢是時彼人父)¶
(母兄弟皆來瞻視復命良醫而重診之云須牛頭栴檀/用塗身體爾乃可愈時彼父母即以貴價買牛頭栴檀)¶
(用塗子身爾時彼人涕泣驚懼白父母言子病從今而/起非是身患專念迦葉如來三藐三菩提涕泣盈目以)¶
(巳所持栴檀之香悲哀白塔而說偈言即以花香塗香/末香用供迦葉佛塔復以牛頭栴檀以畫佛身身瘡漸)¶
<pb:KR4b0018_WYG_014-4b>¶
(差熱患盡愈彼長者子於後命終生於天上或處人中/身常有香身體肢節皆有好相父母立字號曰香身爾)¶
(時香身厭惡陰界求索出家得辟支佛道此骨是辟支/佛所出之香是故衆人應供養塔獲大功德又増一阿)¶
(含經云優填王用牛頭栴檀雕佛形像高五尺此為始/也佛地論云七寶四頗胝迦翻譯云頗梨或云塞頗胝)¶
(迦此云水玉即蒼玉或云水精又云白珠刋正記云正/名窣坡致迦其狀似此方水精有赤有白山海經曰堂)¶
(庭之山多水玉郭璞曰水玉今水/精也言鐫石為像如栴檀水玉也)從容滿月照曜青蓮¶
(瑞應經曰面如滿月色從容維摩經曰目净修廣如青/蓮肇曰五情百骸目最為長瞻顔而作故先讚目也天)¶
(竺有青華其葉修而廣青白分明有大人目相故以為/喻也法華經曰有人聞是品能隨喜讚善者是人口中)¶
(出青蓮香晉書佛圗澄傳曰澄/咒鉢水生青蓮花光色曜目)影現須彌香聞忉利(僧/肇)¶
<pb:KR4b0018_WYG_014-5a>¶
(維摩經注曰須彌山天帝釋所在金剛山也秦言妙高/處大海之中水上方高三百六十六萬里如來處四部)¶
(之中威相超絶光蔽大衆猶金山之顯溟海者也什曰/須彌山秦言妙高山也凡有十寶山須彌處其中餘九)¶
(圍之也樓炭經曰須彌山王以四寶瑠璃水精金銀作/成之須彌山王北脅天金照北方天下須彌山王東脅)¶
(天銀照東方天下須彌山王西脅天水精照西方天下/須彌山王南脅天瑠璃照南方天下又曰忉利天宫在)¶
(須彌山上瑞應經曰第二忉利天上為天帝釋又曰佛/生七日其母命終以懐天師功徳大故上生忉利封受)¶
(自然菩薩本知母人之德不堪受其禮故因其將終而/從之應法師云忉利梵音訛略正云多羅夜登陵舍此)¶
(云三十三俱舍頌云妙高頂八萬三十三天居四角冇/四峰金剛手所住中宫名善現周萬踰繕那高一半金)¶
(城中有殊勝殿周千踰繕/那踰繕那者舊曰由旬)如斯塵(疑作/鹿)野還開說法之¶
<pb:KR4b0018_WYG_014-5b>¶
堂(塵野疑作鹿野槃頭王苑名在槃頭城毘婆尸佛說/法處也長阿含經曰毘婆尸如來於槃頭城鹿野苑)¶
(中轉無上法輪又四十二章經曰世尊成道已於鹿/野苑中轉四諦法輪度憍陳如等五人而證道果)猶¶
彼香山更對安居之佛(一作刹修行經太子言吾出香/山之東雪山之北國名迦維宣)¶
(律師四分羯摩云四安居謂前中後也律有比丘四月/十六日欲安居不止所在十七日方到佛言聽後安居)¶
(即五月十六日也明了論云無五過處得安居一太逺/聚落求須難得二太近城市妨修出家道三多蟲蟻自)¶
(他兩損四無可依人五無施主供給衣藥竝不可安居/一作刹者伽藍號刹利輔行云西域以柱表刹示所居)¶
(處也梵語剌瑟胝此云竿即幡柱也法華云表刹甚高/廣法苑云阿育王取金華金幡懸諸刹上塔寺低昻)¶
昔者如來追福有報恩之經(如來佛號梵言多陀阿伽/度報恩經後漢翻譯經云)¶
<pb:KR4b0018_WYG_014-6a>¶
(父母者三界福田又曰釋迦牟尼佛説大方便大報恩經/報欲令一切衆生孝養父母故一切衆生亦曽為如來)¶
(父母如來亦曽為一切衆生而作父母為一切父母故/常修方便此經名攝衆善本亦名大方便亦名微密行)¶
(亦名佛/報恩)菩薩去家有思親之供(僧肇曰菩薩正音云菩/提薩埵菩提佛道名也)¶
(薩埵秦言大心衆生有大心入佛道孟蘭盆經曰大目/犍連始得六通欲度父母報乳哺之恩即以道眼觀世)¶
(間見其亡母生餓鬼中不見飲食皮骨連立目連悲哀/即以鉢盛飯往餉其母母得鉢飯食未入口化成火炭)¶
(遂不得食目連大呌悲號涕泣馳還白佛佛告目連十/方衆僧七月十五日僧自恣時當為七世父母及現在)¶
(父母厄難中者具飯百味五果著盆中供養此等自恣/僧者現世父母六親眷屬得出三塗之苦應時解脫衣)¶
(食自然時目連母即于是/日得脫一劫餓鬼之苦)敢縁斯義乃作銘曰¶
<pb:KR4b0018_WYG_014-6b>¶
鎮地鬱盤基乾峻極石闗十上銅梁九息(周禮鄭注曰/鎮名山安地)¶
(德者也徐敬業詩曰兹山復鬱盤禮記曰峻極于天蜀/都賦曰阻以石門善曰石門在漢中之西褒中之北賦)¶
(又曰外負銅梁於宕渠/善曰銅梁山名在巴東)百仞崖横千尋松直陰兔假道¶
陽烏迴翼(論語包咸注曰七尺為仞周禮云八尺曰尋/張衡靈憲云月者陰精而成獸象兔蛤焉春)¶
(秋元命苞曰陽成於三故日中有三足烏烏者陽/精蜀都賦曰羲和假道於峻岐陽烏迴翼於高標)載□¶
疏山穿龕架嶺糺紛星漢迴旋光景壁累經文龕重佛¶
影(史記夏本紀曰山行乘檋如淳曰檋車謂以鐵如錐/頭長半寸施之履下以上山不蹉跌也河圖括地象)¶
(曰河精上為天漢楚辭曰借光景以往來兮王逸曰借/神光電景洎往來也釋老志序曰蔡愔得佛經四十二)¶
<pb:KR4b0018_WYG_014-7a>¶
(章及釋迦立像明帝令畫工圗佛像置清涼臺及顯節/陵上經緘蘭臺石室佛國記曰那竭城南半山延有石)¶
(室博山西南向佛留影此中去十餘步觀之如佛真形/金色相好光明炳著轉近轉微髣髴如有十方國王遣)¶
(工畫師模寫莫能及彼國人傳云千佛盡當於此留影/顔氏家訓云影字當為光景之景凡陰景者因光而生)¶
(即謂景也尚書云惟景嚮葛洪字苑景/傍加彡於景切梵云頻婆帳此云身影)雕輪月殿刻鏡¶
花堂横鐫石壁闇鑿山梁(大毘婆沙論曰法輪如世間/呼金輪等輪是動轉不住義)¶
(又圓滿義長阿含經曰月宫殿四方逺見故圓寒温和/適天銀瑠璃所成純真無雜内外清徹光明逺照縱横)¶
(四十九由旬楞伽云譬如明鏡持諸色像現識現處亦/復如是謂石室中雕輪則皆圓滿刻鏡則常净照也論)¶
(語曰山梁雌雉鄭注曰梁石絶水之/梁也言雕刻鐫鑿皆人工所成也)雷乘法鼔樹積天¶
<pb:KR4b0018_WYG_014-7b>¶
香嗽泉珉谷吹塵石床(法華經曰擊大法鼔燒衆名香/法鼔鐘也維摩經曰坐香樹下)¶
(聞斯妙香地理志藍田谷出玉說文珉石之美者闗/中記曰嵩高山石室十餘孔有石床池水食飲之具)集¶
靈真館藏仙冊府芝洞秋房檀林春乳(桓譚仙賦序曰/華山下有集靈)¶
(宫漢武帝欲懐集仙者故名殿為存仙門為望仙穆天/子傳曰先王之所謂策府郭注云藏書冊之府也漢書)¶
(有芝房歌佛/經有栴檀林)冰谷銀砂山樓石柱異嶺共雲同峯别雨¶
(華嚴經曰如日光出時無熱池中金沙/銀沙一切寶物皆有日影于中顯見)冀城餘俗河西¶
舊風水聲幽咽山勢崆峒(隋書地理志天水郡冀城縣/後周曰冀城郡國志曰隴西)¶
(郡河闗積石山在西南河水出秦川記隴頭歌有云隴/頭流水鳴聲幽咽史記黄帝紀曰西至於崆峒應劭曰)¶
<pb:KR4b0018_WYG_014-8a>¶
(山名韋昭/曰在隴右)法雲常住慧日無窮方域芥盡不變天宫(華/嚴)¶
(經曰不壊法雲徧覆一切法華經曰慧日大聖尊久乃/說是法劉虯曰菩薩圓净照均明兩故曰慧日王&KR0708;頭)¶
(陀寺碑文曰䕃法雲于真際則火宅晨凉曜慧日于康/衢則重昏夜曉維摩經曰乃見須彌入芥子中佛藏經)¶
(曰四天下中普雨大石皆如須彌有人以手承接此石/無有遺落如芥子者又云譬如劫盡大火燒時人以一)¶
(唾能滅又以一吹還成世界及諸天宫樓炭經說天地/遭三災變天宫宫宫相拍碎如粉塵有僧伽風吹水在)¶
(于空中自然變成光音天宫/七寶所成是為三災三復)¶
　　終南山義谷銘(并序/)¶
　　　(括地志云終南山一名中南山一名太一山一/名南山一名橘山一名楚山一名泰山一名周)¶
<pb:KR4b0018_WYG_014-8b>¶
　　　(南山一名地肺山在雍/州萬年縣南五十里)¶
周保定二年嵗次壬午七月巳已朔大冢宰晉國公(周/書)¶
(云晉蕩公䕶字薩保太祖之兄邵恵/公顥之少子也拜大冢宰晉國公)命鑿石闗之谷下¶
南山之材維公匡濟彞倫𢎞敷庶績燮理餘暇披閱山¶
經以為終南敦物(禹貢曰終南敦物至於鳥鼠鄭康成/曰地理志終南敦物皆在右扶風武)¶
(功也索隠曰按左傳中南山杜預以為終南山地理志/云太一山古文以為終南華山古文以為敦物皆在扶)¶
(風武功縣東敦物山/名漢書云垂山也)日月虧蔽杶榦栝栢椅桐梓漆(子/虛)¶
(賦曰岑崟參差日月虧蔽張揖曰高山雍蔽日月虧缺/半見也禹貢云杶榦栝柏師古曰杶木似樗而實榦栝)¶
<pb:KR4b0018_WYG_014-9a>¶
(也栝木栢葉而松身杶丑倫/反栝古活反詩云椅桐梓漆)年代藴積於何不有乃謀¶
山澤之官兼引衡虞之匠(周禮有山虞澤虞又云林衡/若斬木材則受法於山虞而)¶
(掌其/政令)東出藍田則控灞乘滻(地理志京兆有藍田縣山/出美玉有虎候山祠秦孝)¶
(公置也灞水出藍田谷北入渭師古曰兹水秦穆公更/名以章霸功視子孫潘岳闗中記曰涇渭灞滻灃滈澇)¶
(潏凡八川張揖曰灞水出藍田谷西/北入渭滻水出藍田谷至霸陵入灞)西連子午則據涇¶
浮渭(辛氏三秦記曰子午長安正南也山名秦嶺谷名/褒斜長安志曰王莽有意簒漢通子午道漢書王)¶
(莽傳曰莽以皇后有子孫瑞通子午道子午道從杜陵/直絶南山徑漢中師古曰子北方也午南方也言通南)¶
(北道相當故謂之子午耳今京城直南山有谷通梁漢/道者名子午谷又宜州西界慶州東界有山名子午嶺)¶
<pb:KR4b0018_WYG_014-9b>¶
(計南北直相當北山是子南山是午共為子午道括地/志云涇水源出原州百泉縣西南笄頭山涇谷渭水源)¶
(出渭原縣西七十六里鳥鼠山今名青/雀山渭有三源竝出鳥鼠山東流入河)派别八溪流分¶
九谷(潘岳闗中記曰涇與渭洛為闗中三川與渭灞滻/澇潏灃滈為闗中八水張衡東京賦曰濯龍芳林)¶
(九谷八溪薛綜曰九谷八溪養魚池按張衡所稱乃賦/東京之事且又養魚池名此在西京必别有八溪九谷)¶
(如闗中八/水等名矣)銅梁四柱石闗(一作/闕)雙啓(一作聳蜀都賦注/銅梁山在巴東石)¶
(闗在漢/中之西)青綺春門溝渠交映(黄圗曰長安城東出南頭/第一門曰霸城門亦曰青)¶
(綺門洞冥記曰王夫人生武帝于綺蘭殿有青雀羣飛/于霸城門乃改為青雀門更修飾刻木為綺橑雀去因)¶
(名青/綺門)緑槐秋市舟檝相通(潘岳懷縣作曰緑槐夾門植/黄圗曰元始中起明堂列槐)¶
<pb:KR4b0018_WYG_014-10a>¶
(樹數百行朔望持經書及當/郡所出物於此賣買號槐市)蓄之則為屯雲泄之則為¶
行雨(杜篤論都賦/曰屯黒雲)青牛文梓白鶴貞松(郭氏𤣥中記曰/萬嵗樹精為青)¶
(牛又曰秦文公造長安宫面四百里南至終南山山有/梓樹大數百圍蔭宫中公惡而伐之連日不克輒大風)¶
(雨夜有鬼問梓樹樹曰豈奈吾何鬼曰若使三百人披/頭以繞樹豈不敗汝樹默然不應明日人言於秦王王)¶
(依此言伐之有青牛逐之入澧州神境記滎陽/郡有孤松千丈常有雙鶴晨必接翮夕輒偶影)運以寘¶
宫崇斯雲屋千櫨抗殿龍首干雲(說文曰欂櫨柱枅也/西京賦曰疏龍首以)¶
(抗殿薛綜曰抗舉也潘岳闗中記曰未央宫殿皆疏龍/首山土作之三秦記曰昔有黒龍從南山出飲渭水其)¶
(行道為/龍首山)萬頃疎苗蟬鳴再熟(易稽覽圗曰夏至後三十/日極温夏至景風生蟬始)¶
<pb:KR4b0018_WYG_014-10b>¶
(鳴/)川后讓德山靈景從(洛神賦曰/川后静波)豈如運石甘泉纔通¶
櫟陽之殿(博物志曰始皇陵在驪山之北運取大石於/渭北渚歌曰運石甘泉口渭水為不流地理)¶
(志櫟陽屬左馮翊黄/圗曰高祖初居櫟陽)穿渠穀水直繞金墉之城(山海經/曰傳山)¶
(之西有林焉曰墦冢穀水出焉東流至於洛述征記曰/穀洛二水本於王城東北合流所謂穀洛鬬也陸機洛)¶
(陽記曰金墉城在宫之西/北角魏故宫人皆在中)將事未勞為功實重國富人¶
殷方傳千載因功立事敢勒山阿(張載劍閣銘曰勒/銘山阿敢告梁益)銘¶
曰¶
寥廓上浮峥嶸下鎮(楚辭曰下峥嶸而無地兮上寥廓/而無天漢書師古注曰寥廓宏逺)¶
<pb:KR4b0018_WYG_014-11a>¶
(也峥嶸/深邃也)壁立千丈峯横萬仞(張載劍閣銘/曰壁立千仞)桂月危懸風¶
泉虛韻(按酉陽雜爼曰舊說月中有桂故云桂/月風泉虛韻者言風籟泉聲俱成韻也)乘輿嶺¶
阪舉插雲根(西都賦曰荷插成雲銑曰插/鍬也張協詩曰雲根遊八極)八溪分注九¶
谷通源(八溪九谷/注見本序)北涵桐井南浮石門(魏文帝詩曰雙/桐生空井山海)¶
(經曰積石之山其下有/石門河水冒以西南流)模象大壯規繩百堵(周易曰上/古穴居而)¶
(野處後世聖人易之以宫室上梀下宇以待風雨蓋取/諸大壯左思魏都賦曰思重爻摹大壯詩曰築室百堵)膠¶
葛九成徘徊千柱(吳都賦曰東西膠葛李善曰膠葛長/逺貌魯靈光殿賦曰層曲九成酉陽)¶
(雜爼云閻摩那婆羅/第二樹中有千拄殿)桂棟凌波柏梁乘雨(三輔黄圗丼/泉宫南有昆)¶
<pb:KR4b0018_WYG_014-11b>¶
(明池池中有凌波殿以桂為柱風來/自香三輔舊事柏梁以香柏為梁也)疏川奠谷落實摧¶
柯事均刋木功侔鑿河(禹貢曰隨山刋木又曰道河積/石至於龍門師古曰治河施功)¶
(自積石起鑿山穿地以/通其流至龍門山也)¶
　　思舊銘(并序/)¶
　　　(思舊銘者悼梁觀寜侯蕭永作也觀寧之卒王/褒有送葬之詩子山著思舊之銘昔向秀山陽)¶
　　　(聞笛感音而賦子山與蕭王二君同時羇旅是/篇皆其鄉闗之思及褒薨信作詩云惟有山陽)¶
　　　(笛悽余思舊篇謂斯銘/也  蕭永注見本序)¶
嵗在攝提星居監德(一作/鶉首)梁故觀寧侯蕭永卒(爾雅曰/太嵗在)¶
<pb:KR4b0018_WYG_014-12a>¶
(寅曰攝提格天官書曰以攝提格嵗陰左行在寅嵗星/右轉居丑正月與斗牽牛晨出東方名曰監德一作鶉)¶
(首者月令鄭注曰仲夏者日月會于鶉首而斗建午之/辰也帝王世紀曰自井十六度至栁八度曰鶉首之次)¶
(於律為蕤賔斗建在午依監德文永卒當在寅年正月/依鶉首文當在寅年五月按下文為羇終嵗門人謝焉)¶
(至於東首告辭西陵長往是觀寧之羈絏長安不過年/餘大約承聖以後周明帝二年嵗次戊寅此云嵗在攝)¶
(提當是戊寅年卒也梁故觀寧侯蕭永鄱陽王範弟也/觀寜梁時所封為故侯也梁鄱陽王傳云復遣其弟觀)¶
(寜侯永將兵通南川助莊鐵按鄱陽王恢有男女百人/男封侯者三十九人梁朝宗室甚多於範稱其弟當是)¶
(忠烈王之子也南史周敷傳云敷性豪俠輕財重士侯/景之亂敷至豫章時梁觀寧侯蕭永等避難流寓聞敷)¶
(信義皆往依之敷愍其危懼屈體崇敬厚加給䘏送之/西上按此知永亦西上江陵及元帝敗後與庾信王褒)¶
<pb:KR4b0018_WYG_014-12b>¶
(同時羇旅當亦/隨例入闗者也)嗚呼哀哉人之戚也既非金石所移(古/詩)¶
(云人身非金石/豈能長夀考)士之悲也寧有春秋之異(淮南子曰春/女思秋士悲)¶
高臺巳傾稷下有聞琴之泣(桓譚新論曰雍門周以琴/見孟嘗君曰臣竊為足下)¶
(有所常悲夫角帝而困秦者君也連五國而伐楚者又/君也天下未嘗無事不從即衡從成則楚王衡成則秦)¶
(帝天以秦楚之彊而報弱薛猶磨蕭斧而伐朝菌也有/識之士莫不為足下寒心天道不常盛寒暑更進退千)¶
(秋萬嵗之後宗廟必不血食高臺既已傾曲池又已平/墳墓生荆棘狐兔穴其中游兒牧豎躑躅其足而歌其)¶
(上曰孟嘗君之尊貴亦猶是乎於是孟嘗君喟然太息/涕淚承睫而未下雍門周引琴而鼔之徐動宫商叩角)¶
(羽終而成曲孟嘗君遂欷歔而就之/曰先生鼔琴令文立若亡國之人也)壯士一去燕南有¶
<pb:KR4b0018_WYG_014-13a>¶
擊筑之悲(史記曰荆軻愛燕之屠狗及善擊筑者高漸/離日與飲於燕市太子丹使荆軻獻督亢地)¶
(圖于秦太子送之易水髙漸離擊筑荆軻和而歌曰風變/蕭蕭兮易水寒壯士一去兮不復還荆軻敗後髙漸離)¶
(名姓為人庸保匿作於宋子聞其家堂上客擊筑高漸/離乃退出其匣中筑擊筑而歌客為流涕宋子傳客之)¶
(聞於秦始皇始皇使擊筑未嘗不稱善稍益近之高漸/離乃以鉛置筑中復進得近舉筑扑秦皇帝不中遂誅)¶
(高漸離終身不近諸侯之人索隠曰/筑似琴有絃用竹擊之取以為名)項羽之晨起帳中¶
李陵之徘徊岐路(史記項羽晨起帳中歌曰力㧞山兮/氣蓋世漢書曰李陵字少卿武帝天)¶
(漢二年為騎都尉出居延至浚稽山與匈奴相值戰敗/降匈奴為右校王李陵與蘇武詩云徘徊蹊路側悢悢)¶
(不能/辭)韓王孫之質趙(韓王孫韓公子也按史記韓宣恵/王十一年君號為王故云王孫淮)¶
<pb:KR4b0018_WYG_014-13b>¶
(陰侯傳漂母曰吾哀王孫而進食蘇林曰如言公子也/索隠曰劉德云秦末多失國言王孫公子尊之也按失)¶
(國猶稱王孫是韓之公子得稱王孫矣按國策世家無/韓公子質趙之事疑即質秦史記曰韓王絶秦十九年)¶
(大破我岸門太子倉質於秦以和秦與趙同祖/後始皇生於趙城因姓趙氏秦趙或可通稱耶)楚公子¶
之留秦(史記曰楚頃襄王使黄歇與太子完入質於/秦秦留之數年楚頃襄王病太子不得歸)無¶
假窮秋於時悲矣(宋玉曰悲哉/秋之為氣也)况復魚飛武庫預有棄¶
甲之徵(魏志曰嘉平四年夏二月魚二見於武庫屋上/十一月詔王昶等征吳十二月吳大將軍諸葛)¶
(恪拒戰大破衆軍於東闗不利而還又王肅傳曰有二/魚長尺集於武庫之屋有司以為吉祥肅曰魚生於淵)¶
(而亢于屋介鱗之物失其所也邊將其/殆有棄甲之變乎其後果有東闗之變)鳥伏翟泉先見¶
<pb:KR4b0018_WYG_014-14a>¶
横流之兆(晉書五行志曰洛陽步廣里地陷有蒼白鵝/出蒼者飛翔冲天白者止焉陳留董養嘆曰)¶
(步廣周之翟泉盟會地也白者國/諱蒼者異象自後有劉淵之亂)星紀吳亡庚辰楚滅¶
(左傳昭三十二年曰吳伐越晉史黯曰不及四十年越/其有吳乎越得嵗而吳伐之必受其凶杜預曰此年嵗)¶
(在星紀星紀吳越之分也有亡之數不過三紀嵗星三/周三十六嵗故曰不及四十年哀公二十二年越滅吳)¶
(又定四年傳曰吳楚戰於柏舉楚/師敗績庚辰吳入郢以班處宫)紀侯大去鄅子無歸¶
(左傳莊四年曰紀侯不能下齊以與紀季夏紀侯大去/其國違齊難也世本云紀姜姓國伯爵也杜預曰紀國)¶
(在東莞縣又昭十八年傳曰鄅人藉稻邾人襲鄅遂入/之盡俘以歸鄅子曰余無歸矣世本云鄅妘姓國也杜)¶
(元凱曰鄅國今琅邪開陽縣鄅/音禹許慎郭璞皆音矩國名)原隰載馳轘轅長别(詩/曰)¶
<pb:KR4b0018_WYG_014-14b>¶
(於彼原隰又衛風曰載馳載驅左氏傳曰許穆夫人賦/載馳杜預曰夫人痛衛之亡思歸唁之不可故作詩以)¶
(言志東京賦曰邪徑㨗乎/轘轅薛綜曰轘轅阪名也)甲裳失矣餘皇棄焉(左傳宣/十二年)¶
(邲之戰云趙旃棄車而走林屈蕩搏之得其甲裳又昭/十七年曰楚人大敗吳師獲其乘舟餘皇杜預曰餘皇)¶
(舟/名)河傾酸棗杞梓與樗櫟俱流(漢書曰漢興三十有九/年孝文時河决酸棗東)¶
(隤金隄大發卒塞之班固云文堙酸棗武决瓠歌是也/水經注曰今無水史記正義曰酸棗屬滑州黄河南岸)¶
(地述異記曰耆舊說周秦間河南雨酸棗遂生野棗今/酸棗縣是也左氏傳曰杞梓皮革詩小雅四牡云集于)¶
(苞杞爾雅云杞枸檵郭云今枸杞也陸璣疏云一名苦/杞一名地骨又爾雅云椅梓郭云即楸陸璣疏云楸之)¶
(疏理白色而生子者為梓詩云山有樗爾雅云栲山樗/陸璣云山樗與田樗略無異葉似差狹耳吳人以其葉)¶
<pb:KR4b0018_WYG_014-15a>¶
(為茗詩秦風云山有苞櫟爾雅云櫟其實梂陸璣云/秦人謂柞櫟為櫟河内人謂木蓼為櫟椒榝之屬也)海¶
淺蓬萊魚鼈與蛟龍共盡(列子曰渤海之東有大海焉/其中有五山一曰蓬萊隨波)¶
(上下往來不得暫峙山海經曰蓬萊在海中神仙傳麻/姑曰向到蓬萊又水淺于往日會時畧半耳說文曰魚)¶
(水蟲也按爾雅龜鼈之類總名釋魚以皆水類也王逸/楚辭注曰小曰蛟大曰龍言河傾則諸木並流海淺則)¶
(衆類俱盡以喻國破則/智愚貴賤並遭其難也)焚香複道詎歛遊魂(述異記曰/聚窟洲有)¶
(返魂樹伐其根心於玉釡中煮取汁又熬之令可丸名/曰驚精香或名震靈丸或名返生香或名却死香死尸)¶
(在地聞氣即活博物志云漢武帝幸上林苑西使至乘/輿間并奏其香帝付外庫後長安中大疫西使乞見請)¶
(燒所貢香一枚以辟疫氣帝不得巳聽之病者登日並/差長安中百里盛聞香氣芳積九十餘日香猶不歇漢)¶
<pb:KR4b0018_WYG_014-15b>¶
(書叔孫通傳曰恵帝為東朝長樂宫作複道方築武庫/南叔孫通曰陛下築複道髙帝寢衣冠月出遊髙廟)¶
(子孫奈何乘宗廟道上行哉惠帝懼曰急壊之通曰人/主無過舉今巳作百姓皆知之矣願陛下為原廟益廣)¶
(宗廟大孝之本又成帝紀曰元帝即位成帝為太子上/嘗召太子出龍樓門不敢絶馳道西至直城門得絶乃)¶
(度三輔黄圗曰桂宫周迴十里内有複道横度西至神/明臺按上下有道曰複複音復複道即馳道也周易曰)¶
(遊魂為變焚香是漢代事是以西域表月支之獻南海/置涪陽之尉漢帝出警遂置複道焚香以辟惡氣此云)¶
(焚香複道詎歛遊魂者即/聚窟洲震靈返魂之類也)載酒屬車寧消愁氣(東方朔/别傳曰)¶
(武帝幸丼泉長平坂道中有虫赤如肝頭目口齒悉具/驅還以報上使視之莫知之時朔在屬車中令往視焉)¶
(朔曰此謂怪哉是必秦獄處也上使按此圗果秦獄地/上問朔何以知之朔曰夫積憂者得酒而解乃取虫置)¶
<pb:KR4b0018_WYG_014-16a>¶
(酒中立消賜朔帛百匹後屬車上盛酒為此也漢書揚/雄傳曰是時趙昭儀方大幸毎上丼泉常法從在屬車)¶
(間豹尾中服䖍曰大駕屬車八十一乘作三行尚書御/史乘之最後一乘縣豹尾以前皆為省中又遊俠陳遵)¶
(傳云揚雄酒箴曰鴟夷滑稽腹大如壺盡日盛酒人復/借酤常為國器託于屬車出入兩宫經營公家由是言)¶
(之酒何過乎師古曰天子屬/車常載酒食故有鴟夷也)芝蘭蕭艾之秋形殊而共¶
瘁羽毛鱗介之怨聲異而俱哀(楚辭曰何昔日之芳草/兮今直為此蕭艾也淮)¶
(南子曰紫芝蕭艾俱死世說曰毛伯成既負其才氣常/稱寧為蘭摧玉折不作蕭敷艾榮張衡西京賦曰所好)¶
(生毛羽所惡成瘡痏淮南子曰毛羽者飛行之/類也故屬乎陽介鱗者蟄伏之類也故屬乎陰)所謂天¶
乎乃曰蒼蒼之氣(詩黍離云悠悠蒼天彼何人哉毛傳/逺視之蒼蒼然則稱蒼天莊子曰天)¶
<pb:KR4b0018_WYG_014-16b>¶
(之蒼蒼其正色耶爾雅曰春為蒼天穹蒼蒼天也/郭注天形穹隆其色蒼蒼因名言天道無知也)所謂¶
地乎其實搏搏(一作/博博)之土(楚辭曰椉精氣之搏搏兮王/逸曰楚人名員曰搏也搏佐)¶
(官切言地亦塊然無知也一作博博者/潛夫論云昔樂毅以博博之小燕破齊)怨之徒也何能¶
感焉(言遭此亂世智愚同盡/呼天搶地怨之至也)凋殘殺翮無所假於風飈¶
零落春枯不足煩於霜露幕府初開賢俊翹首為羇終¶
嵗門人謝焉(後漢書蔡邕薦邊讓於何進曰伏惟幕/府初開博選清英華髪舊德並為元龜)至¶
於東首告辭西陵長往(禮記䘮大記曰疾病寢束首於/北牖下西陵魏武帝墓魏武遺)¶
(令曰時時望/吾西陵墓田)山陽車馬望(一作/永)别郊門(向秀笛賦曰隣/人有吹笛者發)¶
<pb:KR4b0018_WYG_014-17a>¶
(聲寥亮追想疇昔遊宴之/好感音而嘆故作賦云)潁川賔客遥悲松路(漢書灌/夫傳曰)¶
(宗族賔客為權利横潁川夫/家居卿相侍中賔客益衰)嵇叔夜之山庭尚多楊栁¶
(文士傳曰嵇康家有盛栁樹乃激水以圜之夏天甚清/凉恒居其下傲戲述征記曰山陽縣城東北二十里魏)¶
(中散大夫嵇康園宅今悉為丘墟而父/老猶謂嵇公竹林地以時有遺竹也)王子猷之舊徑¶
惟餘竹林(世說曰王子猷嘗暫寄人空宅住便令種竹/或問暫住何煩爾王嘯咏良久直指竹曰何)¶
(可一日/無此君)王孫葬地方為長樂之宫(史記曰樗里子名疾/秦恵王異母弟也昭)¶
(王七年樗里子卒葬於渭南章臺之東曰後百嵗是當/有天子之宫夾我墓至漢興長樂宫在其東未央宫在)¶
(其西武庫正直其墓正義曰漢/長樂宫在長安縣西北十五里)烈士埋魂即是將軍之¶
<pb:KR4b0018_WYG_014-17b>¶
墓(烈士傳曰羊角哀左伯桃二人為死友欲仕於楚道/阻遇雨雪不得行飢寒自度不俱生伯桃謂角哀曰)¶
(俱死之後骸骨莫收内手捫心知不如子生恐無益而/棄子之能我樂在樹中角哀聽之伯桃入樹中而死楚)¶
(平王愛角哀之賢以上卿禮葬伯桃角哀夢伯桃曰蒙/子之恩而獲厚葬正苦荆將軍冢相近今月十五日當)¶
(大戰以决勝負角哀至期日陳兵馬/詣其冢作三桐人自殺下而從之)昔嘗歡宴風月留¶
連追憶生平宛然心目及乎垂翅秦川闗河羇旅降乎¶
悲谷之景實有憂生之情(淮南子曰日至於/悲谷是謂晡時)美酒酌焉¶
猶思建業之水(晉書五行志曰孫皓初童謡/曰寧飲建業水不食武昌魚)鳴琴在操¶
終思華亭之鶴(晉書陸機曰華亭/鶴唳豈可復聞乎)重為此别嗚呼哀哉¶
<pb:KR4b0018_WYG_014-18a>¶
麟亡星落月死珠傷(春秋運斗樞曰璣星得則麒麟生/萬人夀吕氏春秋曰月望則蚌蛤)¶
(實羣陰盈月晦則/蚌蛤虛羣陰缺)瓶罄罍耻芝焚蕙歎(詩小雅蓼莪云/瓶之罄矣惟罍)¶
(之恥注云瓶小而罍大也罄盡也淮南子曰紫/芝與蕭艾俱死陸機傷逝賦曰嗟芝焚而蕙歎)所望鐘¶
沈德水聲出風雲(史記封禪書曰昔秦文公出獵獲黒/龍此其水德之瑞於是秦更命河曰)¶
(德水音/上大吕)劍沒豐城氣存牛斗(雷渙别傳曰煥字孔章鄱/陽人司空張華夜見異氣)¶
(起牛斗問煥見之乎煥曰此謂寶劍氣華以煥為豐城/令煥至縣移獄掘地三十餘尺得青石函一枚中有雙)¶
(劍文采甚明煥取南昌西山黄白土用拭劍光艶照耀/乃送一劍與華自留一劍華使以華陰赤土一觔送與)¶
(煥煥得土磨劍鮮光愈亮及華誅劍亡後煥子爽帶劍/經延平津劍無故墮水見二龍長數丈光采微發曜日)¶
<pb:KR4b0018_WYG_014-18b>¶
(映/川)潸然思舊乃作銘云¶
風雲上慘舟壑潛移(言梁朝太清之亂也周易曰雲從/龍風從虎風雲上慘喻亂也莊子)¶
(曰藏舟于壑謂之固矣夜半有力/者負之而趨舟壑潛移喻國變也)駸駸霜露君子先危¶
(毛詩曰載驟駸駸駸駸馬奔貌禮記曰霜露既降君子/履之必有悽愴之心抱朴子曰周穆王南征一軍盡化)¶
(君子為猿鶴小人為沙蟲按/君子對小人而言故云先危)紀侯大去懐王不返(上句/注見)¶
(本序史記曰楚懐王見秦王書往會秦昭王昭王詐令/一將軍伏兵武闗號為秦王楚王至則閉武闗遂與西)¶
(至咸陽朝章臺如蕃臣不與亢禮因留楚王楚人立太/子横是為頃襄王三年卒於秦秦歸其䘮於楚楚人皆)¶
(憐之如悲親戚紀侯懐/王喻觀寧侯去國也)玉樹長埋風流遂逺(世說曰庾/文康亡何)¶
<pb:KR4b0018_WYG_014-19a>¶
(揚州臨葬云埋玉樹著土中使人情何能久之又曰王/東亭亡後王敬道與會稽王道子書曰元琳風流之美)¶
(公私所寄忽爾䘮/失豈惟風流相悼)荀伯(一作/卿)舊縣慶封餘邑(荀伯藝文/類聚作荀)¶
(卿史記曰荀卿適楚春申君以為蘭陵令春申君死荀/卿因家蘭陵左傳襄二十八年慶封奔吳吳句餘予之)¶
(朱方杜預曰朱方吳邑地理志丹徒師古曰即春秋朱/方也蕭子顯齊書曰蕭氏之先蕭何孫侍中彪居東海)¶
(蘭陵晉分東海為東蘭陵中朝亂淮陰令慗過江居晉/陵武進縣僑置本土加以南名為南蘭陵人按齊梁俱)¶
(淮陰令後永為宗室朱方漢之丹徒魏曰武進晉置/蘭陵是蘭陵本荀卿舊縣南蘭陵又為慶封餘邑也)萬¶
里歸魂脩門詎入(楚辭魂兮歸來入修門注云修/門郢城門言不能魂歸蘭陵也)墳横¶
(一作/城連)武庫山枕盧龍(史記樗里子墳武庫正直其墓魏/志田疇傳曰舊北平郡治在平岡)¶
<pb:KR4b0018_WYG_014-19b>¶
(道出盧龍/達于栁城)思歸道逺返葬無從徒留送雁空靡長松(送/雁)¶
(蘇武事長松東平思王事劉峻所謂東平之樹/望咸陽而西靡徒留空靡傷其不能復歸也)平陵之¶
東無復梧桐(崔豹古今注曰平陵東翟義門人所作也/王莽殺義義門人作歌以怨之歌曰平陵)¶
(東松柏桐不知何人劫義公仲長子昌言曰古者/之葬用松柏梧桐以識其墳也平陵漢屬右扶風)松聲¶
蕭瑟長起秋風(吳越春秋曰富貴之/於我如秋風之過耳)疇昔隆貴提攜語¶
默(疇昔以下言與信舊交也左傳杜注曰疇昔猶前/日也禮記鄭注曰提攜謂牽將行易曰或語或默)託¶
情嵇阮風雲相得(嵇阮嵇康/阮籍也)有酒如澠終温且克(左傳/有酒)¶
(如澠有肉如陵詩云/人之齊聖飲酒温克)朝陽落鳳大野傷麟(傷觀寧侯之/卒也詩云鳳)¶
<pb:KR4b0018_WYG_014-20a>¶
(凰鳴矣於彼高岡梧桐生矣於彼朝陽家語孔叢子曰/叔孫氏之車子鉏商樵於野而獲麟焉衆莫之識以為)¶
(不祥棄之五父之衢冉有告曰麕身而肉角豈天之妖/乎夫子往觀焉泣曰麟也麟出而死吾道窮矣乃歌云)¶
(唐虞世兮麟鳳遊今非其時/來何求麟兮麟兮我心憂)佳城鬱鬱流寓於秦(獨異/志曰)¶
(漢書夏侯嬰以功封滕公及死將葬未及墓引車馬踣/地不前使人掘之得一石室室中有銘曰佳城鬱鬱三)¶
(千年見白日吁嗟滕/公居此室遂改卜焉)山陽相送惟餘故人(注見/本序)孀機嫠¶
緯獨鶴孤鸞(左傳嫠不恤其緯陶潛詩/上絃驚别鶴下絃操孤鸞)閨深夜静風高¶
月寒生平已矣懐舊何期(潘岳作/懐舊賦)匣中絃絶隣人笛悲¶
(文士傳曰嵇康臨死取琴調之為太平引曲成歎息曰/太平引絶於今日耶康别傳曰袁孝尼嘗從吾學廣陵)¶
<pb:KR4b0018_WYG_014-20b>¶
(散吾毎靳之廣陵散於今絶矣謝莊宋武宣貴妃誄曰/匣有遺絃李善注匣琴匣也隣人笛悲向秀事注見本)¶
(序/)昔為幕府今成繐帷(禮記鄭注曰凡布細而疎者謂/之繐今南陽有鄧繐繐音嵗謝)¶
(朓銅雀臺詩曰/繐帷飄井幹)¶
　　玉帳山銘(一作東宫/玉帳山銘)¶
　　　(玉帳山以下梁宫中之小山也一本玉帳山及/下行雨山並有東宫二字梁簡文集中有明月)¶
　　　(山銘行雨山銘知以下諸銘中大通三年/後簡文為太子時隨侍東宫之所作也)¶
玉帳寥廓崑山抵鵲(淮南子曰崑山之玉填而塵垢弗/能汚也高誘曰崑山崑崙也鹽鐵)¶
(論曰崑山之旁/以玉璞抵烏鵲)總葉成帷連雲(一作枝/一作珠)起幕(陸機招隠/詩曰密葉)¶
<pb:KR4b0018_WYG_014-21a>¶
(成翠幄周禮鄭注曰在旁曰帷在上曰/幕歸藏啓室曰昔者女媧氏張雲幕)玉策(一作/蘂)難移¶
金花不落(山海經曰黄帝取密山之玉策投之鍾山之/陰鄴中記曰帳頂安金蓮花此以山名玉帳)¶
(故/云)隠士彈琴仙人看博(神仙傳曰孫登善彈一絃琴風/俗通曰漢武帝與仙人對博碁)¶
(沒石中馬蹄迹處於今尚存曹/植詩仙人攬六箸對博泰山隅)巖留舊鼎竈聚新荆(一/作)¶
(雲上新荆史記曰黄帝鑄鼎于荆山南越志曰長沙郡/劉陽縣東有王喬山山有合丹竈别賦云守丹竈而不)¶
(顧錬金鼎而方堅此云/鼎及竈者金鼎丹竈也)煮石初爛燒丹欲成(陶𢎞景真/誥曰斷穀)¶
(入山當煮食白石昔白石子者以石為糧故/世號曰白石生此至人也今為東府左仙卿)桑田屢變¶
(一作/盡)海水頻盈(一作傾神仙傳麻姑謂王逺曰接侍以/來已見東海三為桑田向到蓬萊又水)¶
<pb:KR4b0018_WYG_014-21b>¶
(淺於往日會時略半耳豈將復為陸乎/逺嘆曰聖人皆言海中行復揚塵也)長聞鳳曲永聽¶
簫聲(列仙傳曰蕭史日敎弄玉作鳳鳴一旦隨鳳/飛去秦人為作鳳女祠於雍宫中時有簫聲)¶
　　吹臺山銘¶
江寧吹嶺雖山出筠秦簫下鳳此岫為真(晉書地理志/曰丹陽郡江)¶
(寧太康二年分建鄴置丹陽記曰江寧縣南四十里有/慈母山積石臨江生簫管竹王褒洞簫賦所稱即此也)¶
(其竹圓緻異于衆處自伶倫採竹嶰谷其後惟此簳見/珍故歴帝給樂府而俗呼曰鼔吹山雖山出筠未詳禮)¶
(記曰如竹箭之有筠也列仙傳曰蕭史者秦穆公時人/善吹簫穆公女弄玉好之公妻之一旦隨鳳飛去言秦)¶
(人吹簫築臺不如吹臺之/山自然得名者為真也)青槐避日朱草司(一作/伺)晨(爾/雅)¶
<pb:KR4b0018_WYG_014-22a>¶
(曰懐槐守宫槐葉晝聶而夜炕大戴禮記曰朱草/日生一葉至十五日已後日落一葉周而復始)石名¶
新婦樓學仙人(蜀記曰梓桐縣有五婦山昔秦遺蜀五/美人皆化為石又臨海記云新婦山土)¶
(石悉綵色似人形漢武故事曰公孫卿言仙人好樓居/不極高顯神終不降也于是上於長安作飛亷觀高四)¶
(十丈於丼泉作/延夀亦如之)吳中字玉城南姓秦(一作中字玉成南/君姓秦捜神記曰)¶
(吳王夫差小女名玉悅童子韓重欲嫁之不得乃結氣/而死重遊學歸知之往弔于墓側玉形見顧重延頸而)¶
(歌云南山有鳥北山張羅意欲從君䜛言孔多悲結成/疹沒身黄壚命之不造寃如之何羽族之長名為鳳凰)¶
(一日失雄三年感傷雖有衆鳥不為匹雙故見鄙姿逢/君輝光身逺心近何曽暫忘古詩曰日出東南隅照我)¶
(秦氏/樓)比花依樹登榭要春(楚辭注曰無木謂/之臺有木謂之榭)舞能留客¶
<pb:KR4b0018_WYG_014-22b>¶
(一作/容)聲便度新雕梁數振(一作/逺)無復輕塵(七略曰漢興/善歌者魯人)¶
(虞公發聲/動梁上塵)¶
　　望美人山銘(一作後堂望/美人山銘)¶
高唐礙石(一作/雨)洛浦無舟(宋玉高唐賦曰昔者先王嘗/遊高唐倦而晝寢夢見一婦)¶
(人曰妾巫山之女也為高唐之客聞君游高唐願薦枕/席王因幸之曹植洛神賦曰河洛之神名曰宓妃又云)¶
(御輕舟/而上泝)何處相望山邊一樓峯因五婦石是三侯(述異/記曰)¶
(秦恵王獻五美女於蜀王王遣五丁迎之乃見大虵入/山穴中五丁曵虵山崩五女上山皆化為石南中志曰)¶
(有竹王者興於遯水有一女浣於水濵有三節大竹流/入女子足間推之不肯去聞有兒聲取持歸破之得男)¶
<pb:KR4b0018_WYG_014-23a>¶
(兒長有才武遂雄夷濮以竹為姓捐所破竹於野成林/今竹王三郎是也王與從人嘗止大石上命人作羮從)¶
(者曰無水王以劍擊石水出今王水是也破石存焉武/帝拜唐䝉為都尉以重幣喻諸種侯王斬竹王置牂柯)¶
(郡以吳霸為太守後夷濮以竹王非血氣所生求立後/嗣霸表封其三子列侯配食父祠與竹王三郎是也)¶
&KR1361;踰地肺危陵天柱(高士傳曰四皓隠於地肺山括地/志曰終南山一名地肺山秦記云)¶
(終南又名地肺又真誥曰金陵之地地方三十七頃是/金陵之地肺也爾雅霍山為南嶽郭云天柱山潛水所)¶
(出也地理志云天柱在廬江潛縣又王子年/拾遺記云崑崙之山有銅柱焉謂之天柱)禁苑斜通¶
春人常(一作/恒)聚樹裏聞歌枝中見舞恰對妝臺諸牕晝¶
(一作/併)開斜看已識直(一作/試)喚便迴豈同織女非秋不來¶
<pb:KR4b0018_WYG_014-23b>¶
(星經曰織女三星在天市東常以七月一月六七日見/東方荆楚嵗時記曰七月七日為織女牽牛聚會之夜)¶
　　至仁山銘¶
峯横鶴嶺水學龍津(豫章記曰鸞岡西有鶴嶺王子喬/控鶴所經三秦記曰河津一名龍)¶
(門兩旁有山水陸不通龜魚不能上江/海大魚薄集龍門不得上曝腮水次也)瑞雲一片仙童¶
兩人(洞冥記東方朔云東海有大明之墟有釡山山出/瑞雲應王者之符命如黄帝黄雲堯時有赤雲之)¶
(祥之類魏文帝詩曰西山一何高高高上無極上有兩/仙童不飢亦不食與我一丸藥光耀有五色服藥四五)¶
(日身輕/生羽翼)三秋雲薄九日寒新真花暫落畫樹長春横石¶
臨砌飛簷枕嶺壁繞藤苗牕銜竹影菊落秋潭桐疎寒¶
<pb:KR4b0018_WYG_014-24a>¶
井(陸機要覽曰酉陽山中有甘谷谷中皆菊花墮水中/居人飲之多夀有及一百五十有餘嵗魏文帝詩曰)¶
(雙桐生/空井)仁者可樂將由愛静¶
　　明月山銘¶
　　　(梁簡文帝有明月山銘其詞曰迢遞峯長威紆/嶽聚既正書門兼同天柱非競小山寧論大庾)¶
　　　(豈學土龍詎須石鼔緅色斜臨/霞文横豎是銘簡文時同作也)¶
竹牕標嶽四面臨虛山危簷迥葉落牕疎看椽有笛對¶
樹無風(蔡邕長笛賦序曰邕避難江南宿之柯亭柯亭/之館以竹為椽邕仰而盼之曰良竹也取以為)¶
(笛竒聲獨絶管輅别傳曰輅與倪清/河既刻雨期言樹上已有少女微風)風生石洞雲出山¶
<pb:KR4b0018_WYG_014-24b>¶
根(盛𢎞之荆州記曰宜都狼山縣有山山下有穴大數/尺為風井博物志曰山澤通氣以興雷雲氣觸石膚)¶
(寸而合不崇朝以雨陸機/感時賦曰凝行雨于雲根)霜朝唳鶴秋夜鳴猿(周處風/土記曰)¶
(白鶴夜警至八月露降則鳴蜀本紀曰蜀王秀所立三/峽明月峽巴峽巫峽荆州記巴東三峽巫峽長猿鳴三)¶
(聲淚沾裳此云鳴猿以山/名明月若巴東三峽矣)堤梁似堰野路疑村船横埭¶
下樹夾津門寧殊華蓋詎識桃源(西京雜記曰終南山/有樹直上百尺如車)¶
(蓋亦云華蓋樹述異志曰武陵源在吳中山盡生桃李/俗呼桃李源上有石洞世傳秦末䘮亂吳中人於此避)¶
(難食桃李/者皆得仙)¶
　　行雨山銘(一作梁東宫/行雨山銘)¶
<pb:KR4b0018_WYG_014-25a>¶
　　　(梁簡文帝行雨山銘曰巖畔途逺阿曲路深猶/云息馭尚且抽琴兹峯獨擅嶔﨑千變卻繞畫)¶
　　　(房前臨寶殿玉岫開華紫水迴斜谿開聚葉澗/裏縈沙月映成水人來當花樹結如帷磧起成)¶
　　　(基芝香馥逕石鏡臨墀/是銘亦簡文時同作也)¶
山名行雨地異陽臺(高唐賦曰旦為朝雲暮為/行雨朝朝暮暮陽臺之下)佳人無¶
數神女羞(一作/看)來(宋玉神女賦云楚襄王/夢與神女遇其狀甚麗)翠幔朝開新¶
妝旦起(劉公幹齊都賦/曰翠幄浮遊)樹入牀頭(一作/前)花來鏡裏草緑¶
(一作/色)衫同花紅面似開年寒盡正月遊春俱除錦帔併¶
脫紅輪(沈約詩云紅輪映早寒庾肩吾詩云粉白映輪/紅子山和趙王美人春日詩亦云紅輪帔角斜)¶
<pb:KR4b0018_WYG_014-25b>¶
(或云婦女所/執暖扇之類)天絲劇藕蝶粉生(或作/多)塵(天絲即遊絲道/書云蝶交則粉)¶
(退言行雨山遊絲想折藕/飛蝶擬香塵若有人也)横藤礙路弱(一作/垂)栁低人誰¶
言洛浦一箇河神(洛神賦曰河洛/之神名曰宓妃)¶
　　刀銘三首¶
風伯吹罏雨(一作/雲)師煉冶(高誘淮南注曰風伯箕星雨/師畢星張協七命曰飛亷扇)¶
(炭風俗通及王逸楚辭注並云飛亷風伯也吳越春秋/曰薛燭善相劍王取純鉤示之薛燭曰臣聞王之初造)¶
(此劍赤堇之山破而出錫若耶之溪涸而出銅雨師洒/道雷師發鼔蛟龍捧爐天帝莊炭太一下觀於是歐冶)¶
(子曰天地之精/悉其伎巧矣)鐵焰朝流金精夜下(吳越春秋薛燭曰/夫寶劍者金精從)¶
<pb:KR4b0018_WYG_014-26a>¶
(理至本/不逆)價重十城名高千馬(吳越春秋越王曰客有買/此劍者有市之鄉駿馬千)¶
(匹千戸之都其可與乎薛燭曰雖傾城/量金珠玉不可與况駿馬萬戸之都乎)¶
千金頴合百錬鋒成(吕氏春秋曰伍員逃楚至江見一/丈人刺船渡之員解劍與之曰此)¶
(劍其值千金崔豹古今/注吳大帝有寶刀百錬)光連斗氣燄動山精(吳越春秋/伍子胥曰)¶
(此劍有七星北斗文豫章記曰吳未亡時恒有紫氣見/於牛斗之間雷孔章曰是寶劍之精上徹於天耳吳越)¶
(春秋曰干將作劍/采五山之鐵精)身文水動刃古珠生(越絶書風胡子/曰欲知泰阿觀)¶
(其鈲巍巍翼翼如流水之波欲知工布鈲從文起至脊/而止如珠不可袵文若流水不絶山海經注曰鮫魚皮)¶
(有珠文而堅/可以飾劍口)¶
<pb:KR4b0018_WYG_014-26b>¶
斗精遥降山靈下從(斗精疑即豐城劍氣光于牛斗者/也又吳越春秋子胥云此吾前君)¶
(之劍中有七星文按北斗七星此為斗精矣山靈若管/子所謂葛盧山發而出金吳越春秋赤堇山破而出錫)¶
(是/也)水文千曲蛇鱗百重(水文即風胡子所云文若流水/也注見上蛇鱗若傅𤣥歌辭所)¶
(謂鏤象/龍螭矣)燕砥歛刃蜀水開鋒(莊子曰天子之劍以燕谿/石城為鋒音義曰燕谿地)¶
(名在燕國石城在塞外司馬曰劍刃也蒲元傳云君性/多竒思得之天然為諸葛亮鑄刀三千口鎔金造器特)¶
(異常法刀成言漢水鈍弱不任淬礪蜀江水夾烈是謂/夭金之元精天分其野乃命人於成都取之水既至君)¶
(以淬刀言雜涪水不可用取水者猶悍言不雜君以刀/畫水云雜八升何故言不雜取水者叩首曰實於涪津)¶
(渡覆水懼怖以涪水八升益/之於是咸共驚服稱為神妙)氣生分景環成屈龍(典論/曰魏)¶
<pb:KR4b0018_WYG_014-27a>¶
(太子丕造寶劍色似采虹光似流星名曰飛景夏書曰/赫連勃勃造百鍊剛刀為龍雀大環號曰大夏龍雀)¶
　¶
　¶
　¶
　¶
　¶
　¶
　¶
<pb:KR4b0018_WYG_014-27b>¶
　¶
　¶
　¶
　¶
　¶
　¶
　¶
　庾子山集巻十二¶
